<div id="book-text">
<a href="#f1" class="wl-num">1</a><p class="wl paragraph" id="f1">Belzebub (z hebr.) — w <em class="book-title">Nowym Testamencie</em> pan piekieł i przywódca złych duchów. W utworze Krasińskiego ma on być twórcą „spróchniałego obrazu” raju, który to obraz — niby dekorację teatralną — złe duchy przechowują w sklepach, czyli podziemiach (staropolskie: <em class="foreign-word">sklep</em> — piwnica, loch, podziemie). Wokół interpretacji obrazu Edenu rozwinęła się polemika między A. Łuckim a Z. Niemojewską–Gruszczyńską (A. Łucki, <em class="book-title">Obraz Edenu w <em class="book-title">„Nie–Boskiej komedii”</em></em>, „Ruch literacki”, nr 3, s.65–67; Z. Niemojewska–Gruszczyńska, <em class="book-title">W sprawie obrazu Edenu w <em class="book-title">„Nie–Boskiej komedii”</em></em>, tamże, nr 5, s. 133–135; A. Łucki, <em class="book-title">Jeszcze w sprawie obrazu Edenu w <em class="book-title">„Nie–Boskiej komedii”</em></em>, tamże, nr 6, s.191–192). Kleiner sądzi, że obraz Edenu to przyroda „zespolona z jakimiś utopijnymi marzeniami”, „że plan pierwotny był odmienny”, przyroda „miała być narzędziem szatana”, kuszącego wyobraźnię poety. Za tą interpretacją idzie też wyd. Libery i Sawrymowicza. Według M. Janion interpretacja Edenu jako jednej z trzech wizji–kuszeń może być dwojaka. Po pierwsze można uznać, że Eden stanowi tu synonim natury, tak jak rozumieli ją romantycy: to raj utracony, stan naturalnej szczęśliwości, przeciwieństwo życia w cywilizacji, prosty i harmonijny żywot. Ale można rozumieć ów symboliczny Eden jako oświeceniowy „stan naturalny” człowieka związany z filozoficzną utopią XVIII–wiecznych racjonalistów. Wtedy pokusę szatańską łączyć należy z obrazem przyszłego szczęścia ludzkości, jaką roztacza Pankracy w rozmowie z hrabią Henrykiem.</p>
</div>
